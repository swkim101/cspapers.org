Nel corso della storia, il modo musulmano è stato per lungo tempo l’avanguardia in materia di medicina e salute; le conoscenze mediche di origine ellenica e persiana rappresentano le fondamenta di questo ricco patrimonio di saperi e città come Baghdad e Cordoba ospitavano molteplici ospedali, vantando personale specializzato e significativi patrimoni bibliografici; alcuni ospedali avevano reparti specializzati per le malattie infettive e quelle mentali. L’importanza che l’Islam attribuisce alla medicina è legata alla centralità del rapporto tra salute, malattia e crescita spirituale: la malattia è vista come un banco di prova per la solidità spirituale dei fedeli, che hanno la possibilità di cercare aiuto per stare bene. Questa visione ovviamente, come in tutti gli argomenti legati all’influenza dell’Islam nella vita quotidiana, può variare a seconda del paese di provenienza della persona, e quindi della cultura di riferimento di questa. Le malattie che colpiscono le persone di fede musulmana sono, in linea di massima, le stesse che colpiscono tutti le altre persone del mondo; per comprendere le esigenze di ogni paziente si deve guardare al suo retroterra culturale più che alla sua fede. Ovviamente per gli operatori sanitari, avere dei riguardi anche rispetto alla fede, può significare attivare delle attenzioni nella pratica del proprio lavoro a tutela del paziente.